# forms_minedu
Γενική Περιγραφή - Αντικείμενο του έργου «Φόρμες»

Η ανάγκη για την υλοποίηση του συγκεκριμένου έργου προέκυψε σε  συνέχεια εγγράφου από το γραφείο Υπουργού, για τα αιτήματα στοιχείων του Υπουργείου από εποπτευόμενους Φορείς και Υπηρεσίες 
(http://opengov.minedu.gov.gr/?p=1743).

 Σύμφωνα με τη συγκεκριμένη απόφαση κάθε διεύθυνση ή τμήμα του Υπουργείου το οποίο επιθυμεί να ζητήσει την καταγραφή στοιχείων από εμπλεκόμενους φορείς και Υπηρεσίες, πριν επικοινωνήσει με αυτούς και ανεξαρτήτως του είδους ή του πλήθους των στοιχείων αυτών, θα πρέπει να επικοινωνεί με την Διεύθυνση Ηλεκτρονικής Διακυβέρνησης του Υπουργείου, δηλώνοντας την επιθυμία αυτή. Στόχος της επικοινωνίας αυτής, θα είναι ο σχεδιασμός και η ανάπτυξη διαδικτυακών ηλεκτρονικών φορμών, μέσω των οποίων οι εμπλεκόμενοι φορείς, με τη χρήση κατάλληλων μηχανισμών αυθεντικοποίησης και πιστοποίησης χρηστών, θα μπορούν να καταχωρούν (ή να επικαιροποιούν αν τα έχουν ήδη καταχωρήσει) τα ζητούμενα στοιχεία, ηλεκτρονικά μέσω του διαδικτύου. 
Για τον ανωτέρω σκοπό, η υπηρεσία η οποία αιτείται τα στοιχεία, θα ορίζει υπεύθυνο υπάλληλο, αρμοδιότητα του οποίου θα είναι τόσο το να συνεργάζεται με την Διεύθυνση Ηλεκτρονικής Διακυβέρνησης για το σχεδιασμό και την δημιουργία των απαιτούμενων ηλεκτρονικών φορμών, όσο και το να αναλάβει την πάσης φύσεως επικοινωνία και υποστήριξη που ενδεχομένως θα χρειαστεί να παράσχουμε στους εμπλεκόμενους φορείς και Υπηρεσίες. O υπάλληλος αυτός θα έχει πρόσβαση και έλεγχο των στοιχείων που συγκεντρώνονται όποτε το κρίνει αναγκαίο. 

Tο πληροφοριακό σύστημα που θα υλοποιηθεί στα πλαίσια του συγκεκριμένου έργου, θα περιλαμβάνει σε γενικές γραμμές τα ακόλουθα:

Καταγραφή απαιτήσεων και σχεδιασμός προδιαγραφών. Το Βήμα αυτό είναι μια διαδικασία που θα συνεχίζεται κατά τη διάρκεια ανάπτυξης του συστήματος. 

Από τις απαιτήσεις όπως έχουν καταγραφεί μέχρι σήμερα, για την ανάγκη συλλογής στοιχείων από φορέα, εμπλέκονται οι:

Χρήστης συστήματος
1.	Υπάλληλος Διεύθυνσης Γ.Γ. Υπουργείου που πρέπει να συλλέξει τα στοιχεία (Εισηγητής Ηλ. Φόρμας)
2.	Υπάλληλος του τμήματος Ηλ. Διακυβέρνησης (Εισηγητής Ηλ. Φόρμας)
3.	Υπάλληλος φορέα του Υπουργείου που έχει δικαίωμα χρήσης του συστήματος (μελλοντική επέκταση - Εισηγητής Ηλ. Φόρμας)
4.	Υπάλληλος Διεύθυνσης Γ.Γ. Υπουργείου που έχει πρόσβαση στα αποτελέσματα του συστήματος
5.	Οποιοσδήποτε 

Τελικός αποδέκτης συστήματος
1.	Υπηρεσία/-ες που θα δώσει τα ζητούμενα στοιχεία
2.	Οποιοσδήποτε (σε περίπτωση ανοιχτής συλλογής στοιχείων)

 Ο υπάλληλος-Εισηγητής της ηλεκτρονικής φόρμας ενημερώνει τη Διεύθυνση Ηλεκτρονικής Διακυβέρνησης του Υπουργείου. Στη συνέχεια είτε ο ίδιος ή με βοήθεια ορισμένου υπαλλήλου της Διεύθυνση Ηλεκτρονικής Διακυβέρνησης, προχωράει στη δημιουργία της φόρμας. 

Για την εισαγωγή του στη διαδικασία δημιουργίας φόρμας απαιτείται αυθεντικοποίηση του υπαλλήλου εισηγητή της φόρμας με κωδικός πρόσβαση που είναι μοναδικός για κάθε διεύθυνση και δίδεται σε συγκεκριμένο υπάλληλο αυτής.

Σε ένα αρχικό περιβάλλον φόρμας-πίνακα εισάγονται στοιχεία που βοηθούν στην κατηγοριοποίηση της φόρμας στη βάση, όπως η Διεύθυνση του Υπαλλήλου εισηγητή της φόρμας, ο λόγος δημιουργίας φόρμας, η ημερομηνία ισχύος της φόρμας κ.α.

Η κυρίως φόρμα ακολουθεί και έχει τη μορφή ερωτηματολογίου με πεδία διαφορετικών ειδών (π.χ. πολλαπλών επιλογών, ελεύθερου κειμένου, λίστας). 

Μετά την ολοκλήρωση της φόρμας το σύστημα επιστρέφει στον εισηγητή-χρήστη ένα url το οποίο το αποστέλλει στους αποδέκτες.

Οι αποδέκτες με τη σειρά τους απαντούν είτε μετά από αυθεντικοποίηση, με τη χρήση κωδικού πρόσβασης σε ήδη υπάρχουσα υπηρεσία (π.χ. mySchool), είτε ελεύθερα όταν το ερωτηματολόγιο θεωρείται ανοιχτό προς όλους. Ο αποδέκτης έχει το δικαίωμα σε περίπτωση λάθους να επαναλάβει τη συμπλήρωση της φόρμας και να αποστείλει εκ νέου τα διορθωμένα στοιχεία. 

Οι απαντήσεις που συγκεντρώνονται από τους αποδέκτες αποθηκεύονται σε Βάση, η διαχείριση της οποίας αποτελεί τμήμα του έργου. 

Ο εισηγητής της φόρμας – χρήστης του συστήματος, έχει τη δυνατότητα με τα στοιχεία αυθεντικοποίησης που κατέχει να βλέπει τα αποτελέσματα της έρευνάς του, και να τα εξάγει σε μορφή που μπορεί να τα χρησιμοποιήσει και αλλού (π.χ. csv, xls). 

Όλες οι φόρμες που παράγονται στην Υπηρεσία, αναρτώνται στην ιστοσελίδα forms.minedu.gov.gr. Εκεί μπορεί να γίνει ελεύθερα αναζήτηση και ανάκτηση αποτελεσμάτων παλαιοτέρων φορμών, σε περίπτωση βέβαια που τα στοιχεία που ανακτώνται δεν αποτελούν προσωπικά δεδομένα.

Τα εργαλεία που θα χρησιμοποιηθούν για την υλοποίηση του έργου δεν έχουν αποφασιστεί ακόμη. Στόχος μας είναι η επιλογή των κατάλληλων εργαλείων ώστε να καλυφθούν οι υπάρχουσες ανάγκες, αλλά να είναι δυνατή και η επέκταση του έργου σε μελλοντικές απαιτήσεις, με ευκολία και από άλλους προγραμματιστές. 

Για το λόγο αυτό  γίνεται προσπάθεια στην ανάπτυξη της εφαρμογής να χρησιμοποιηθούν εργαλεία ευρέως γνωστά και αποδεκτά από σχετικές κοινότητες.



